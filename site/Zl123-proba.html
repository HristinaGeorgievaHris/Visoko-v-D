<html>
<head>
<meta http-equiv="content-type" content="text/html; charset=windows-1251">
<title> ИЗЛОЖБА "ПЪРВИТЕ ДАМИ..." </title>
</head>
<body>
<font color="black" face="arial">
 <a name="zaglZl">
<h2>ЗЛАТОГРАД ПОКАЗВА СРЕДНОВЕКОВНАТА ИСТОРИЯ НА БЪЛГАРИЯ В КАРТИНИ</h2></a>

<img src="Zl1.jpg"  widt="300" height="200" align="left" >
 	Тези дни наближава кулминацията на едни от най-големите национални чествания – провежданите ежегодно в Златоград септемврийски тържества, посветени на легендарния воевода Дельо хайдутин. Едно от най-важните събития през 2021 г. е откриването на поредната изложба на варненската художничка Марина Варенцова-Русева. След изключително успешната изложба с живописните образи на българските средновековни царе, проведеният на 11 септември вернисаж в старинния Златоград представи забележителна галерия от изображения на нашите средновековни царици.
	<p>Портретите са рисувани цяла година с вещите консултации на най-добрите специалисти по средновековна история – професорите Пламен Павлов и Николай Овчаров. Ето защо всичко в тях е автентично – облеклата, накитите и инсигниите, бележещи владетелското достойнство на високопоставените дами. Индивидуални са обаче техните портретни черти, разкриващи чертите на характерите им. А именно те са почерпени от историческите извори, разказващи за интриги, любови и предателства в царските дворове на средновековна България.</p>
<img src="Zl2.jpg" widt="300" height="180"  align="right" >

	<p>При представянето на изложбата се появи интересна идея. Следващото събитие, което очакваме с нетърпение, ще бъде изложбата на съпруга на Марина Варенцова-Русева, известния художник Николай Русев, показваща най-важните битки на българското Средновековие. Така се оформя интересната идея да бъде написана и книга, представяща българската средновековна история, илюстрирана с картините на двамата творци. Тя ще бъде написана от учените Николай Овчаров и Пламен Павлов, а ще се издаде със съдействието на инж. Александър Митушев, човекът, дал нов живот на древния Златоград.</p>


</font>
</body>
</html>
